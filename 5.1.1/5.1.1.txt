Právo na uzpůsobení podmínek vzdělávání a ukončování vzdělávání je žákům se zdravotním postižením nebo zdravotním znevýhodněním zaručeno zákonem.1

Smyslem a hlavním cílem koncepce konání společné části maturitní zkoušky (MZ) pro žáky se zdravotním postižením nebo zdravotním znevýhodněním je umožnit těmto žákům konat MZ takovým způsobem, aby byl minimalizován vliv jejich hendikepu na výsledky zkoušky a zároveň byla v nejvyšší možné míře zachována objektivita a srovnatelnost výsledků zkoušky s výsledky nepostižené (intaktní) žákovské populace.

Školský zákon definuje žáka se speciálními vzdělávacími potřebami (SVP) jako osobu, která k naplnění svých vzdělávacích možností nebo k uplatnění nebo užívání svých práv na rovnoprávném základě s ostatními potřebuje poskytnutí podpůrných opatření. Podpůrnými opatřeními se rozumí nezbytné úpravy ve vzdělávání a školských službách odpovídající zdravotnímu stavu, kulturnímu prostředí nebo jiným životním podmínkám dítěte, žáka nebo studenta.2

Vyhláška č.177/2009 Sb., o bližších podmínkách ukončování vzdělávání ve středních školách maturitní zkouškou, zavádí v souvislosti s MZ žáků se SVP termín „žák s přiznaným uzpůsobením podmínek pro konání MZ“.

Žák s přiznaným uzpůsobením podmínek pro konání maturitní zkoušky (žák s PUP MZ) je dle vyhlášky č. 177/2009 Sb. žák se zdravotním postižením nebo zdravotním znevýhodněním, kterému je na základě jeho žádosti umožněno konat maturitní zkoušku za podmínek odpovídajících jeho potřebám. V praxi to znamená, že žák, který požaduje uzpůsobit podmínky pro konání maturitní zkoušky, uvede tento požadavek do přihlášky k maturitní zkoušce a k přihlášce přiloží doporučení zpracované školským poradenským zařízením (speciálně pedagogické centrum nebo pedagogicko-psychologická poradna)3 , na základě kterého mu budou podmínky konání zkoušek upraveny.

Žáci s PUP MZ mohou být vzděláváni jak ve středních školách samostatně zřízených pro žáky se zdravotním postižením, tak ve středních školách běžného typu (integrovaní žáci).


Podmínky konání MZ se žákovi upraví na základě jeho žádosti v přihlášce k maturitní zkoušce a k ní přiloženému doporučení ze školského poradenského zařízení.

Koncepce MZ pro žáky s PUP MZ je odvozena od MZ pro žáky intaktní.
V případě žáků s PUP MZ jsou některé aspekty MZ doplněny nebo upraveny.

Doporučení školského poradenského zařízení

Doporučení zhotoví certifikovaný pracovník školského poradenského zařízení (ŠPZ) v informačním systému CZVV. Žák obdrží jeden výtisk tohoto doporučení a podepíše jej, čímž vyjádří souhlas s jeho obsahem.

Doporučení obsahuje údaje o zařazení žáka do příslušné kategorie a skupiny podle typu vzdělávacích potřeb a míry požadovaných uzpůsobení (blíže viz kategorizace žáků s PUP MZ, kap. 3), konkrétní popis uzpůsobení podmínek pro konání MZ, výčet kompenzačních pomůcek, specifikaci případné asistence či tlumočnických služeb a popis případných úprav hodnocení písemného nebo ústního projevu žáka. Doporučení je rozděleno do několika oddílů (pro didaktický test, pro písemné práce, pro ústní zkoušky, pro ostatní profilové zkoušky).

Doporučení vystaví školské poradenské zařízení i žákovi/klientovi, který je dospělý a je žákem distanční formy vzdělávání na střední škole.

Doporučení je platné nejdéle 2 roky od data vydání.


Proces přihlašování k MZ

Žák odevzdá řediteli/ředitelce školy (ŘED) doporučení ŠPZ spolu s přihláškou k MZ. ŘED zavede daného žáka do informačního systému CZVV jako žáka s PUP MZ v příslušné kategorii a skupině uzpůsobení (spáruje žáka s jeho doporučením). Na základě tohoto zařazení se žákovi v rámci maturitní zkoušky adekvátně uzpůsobí podmínky pro konání MZ (navýšení časového limitu, rozsazení do samostatné učebny, příp. další uzpůsobení uvedená v doporučení ŠPZ).

Podmínky pro konání maturitní zkoušky se upraví žákovi na základě doporučení. Pokud potřeba vznikne v době, kdy již není možné vydat doporučení, může ŘED v dohodě s daným školským poradenským zařízením, a v případě SČ MZ rovněž v dohodě s Centrem, uzpůsobit konání zkoušky s přihlédnutím k pravidlům uzpůsobení maturitní zkoušky stanoveným vyhláškou.


Uzpůsobené podmínky pro konání MZ

Uzpůsobení podmínek konání MZ může zahrnovat: úpravu prostředí, navýšení časového limitu, úpravu zkušební dokumentace (obsahovou i formální), alternativní zápis odpovědí, použití kompenzačních pomůcek, odlišné hodnocení výsledků zkoušky, asistenci a tlumočení (blíže viz kap. 4).


Odlišné zkušební schéma

V důsledku navýšení časového limitu pro řešení testů mají žáci s PUP MZ jiné zkušební schéma než žáci intaktní.


Závěrečné dokumenty

Maturitní vysvědčení je formálně zcela shodné s vysvědčením intaktních žáků.
Pouze protokol o výsledcích didaktických testů žáka uvádí navíc kód žákova zařazení do kategorie a skupiny PUP.

Žák s PUP MZ je zařazen do jedné ze čtyř kategorií podle typu vzdělávacích potřeb a do jedné ze skupin 1—3 podle míry požadovaných uzpůsobení.



Kategorizace podle typu vzdělávacích potřeb:
tělesné postižení (TP);
zrakové postižení (ZP);
sluchové postižení (SP);
specifické poruchy učení a ostatní (SPUO).4


Pozn. 4 Žáci se specifickou poruchou učení (např. dyslexie, dysgrafie, dysortografie, dyskalkulie nebo jejich kombinace), žáci s dyspraxií, žáci s narušenou komunikační schopností (např. dyslalie, balbuties, breptavost, dysartrie), žáci, kteří nemohou produkovat řeč po zvukové stránce, žáci chronicky nemocní s cílenou medikací, žáci s lehčími i těžšími formami zdravotních poruch (poruchy pozornosti, projevy hyperaktivity, hypoaktivity, impulzivity, dyspraxie apod.), žáci s poruchami autistického spektra, žáci s těžkým narušením komunikační schopnosti (dysfázie, afázie), žáci se souběžným postižením více vadami a další.


Na základě míry požadovaného uzpůsobení podmínek jsou žáci s PUP MZ rozřazeni do tří skupin.


Skupina 1
Žáci pracují se zkušební dokumentací bez úprav, tj. v běžném formátu se standardně tištěným textem.5 Žáci mají navýšen časový limit na řešení (o 25—75 %) a mohou používat kompenzační pomůcky uvedené v doporučení školského poradenského zařízení. Žáci se sluchovým postižením nekonají poslech v rámci zkoušky z cizího jazyka.

Skupina 2
Žákům ve skupině 2 je navýšen časový limit (o 50—100 %) a zkušební dokumentace je upravována podle jejich potřeb. Úpravy se týkají především formální stránky (např. zvětšení písma, přehlednější úprava stránky, zvýraznění klíčových slov). V odůvodněných případech je možné provést i obsahové úpravy nebo nahrazení úloh, které jsou s ohledem na charakter žákova postižení neřešitelné.6 Žáci ve skupině 2 mohou zapisovat odpovědi přímo do testového sešitu nebo na volné listy záznamového archu (rukou nebo na PC), příp. na braillský papír (při zápisu na Pichtově psacím stroji). Mohou používat kompenzační pomůcky uvedené v doporučení školského poradenského zařízení. Žáci se sluchovým postižením nekonají v rámci zkoušky z cizího jazyka poslech. Žáci se sluchovým postižením mohou na základě doporučení školského poradenského zařízení využít služeb asistenta.

Žákům zařazeným do kategorie SP-2-N, SP-2-N-A a SPUO-2-N se zkušební dokumentace neupravuje a žáci zapisují své odpovědi standardním způsobem do záznamového archu. Ostatní uzpůsobení jsou shodná s uzpůsobeními pro žáky ve skupině 2.

Skupina 3
K uzpůsobením stanoveným pro skupinu 2 mohou žáci navíc využít služeb asistenta (netýká se žáků se SPU). Žáci se sluchovým postižením ve skupině 3 mají navíc právo na tlumočení do/z českého znakového jazyka a konají modifikovanou zkoušku z českého a cizího (anglického) jazyka pro neslyšící. Všem žákům ve skupině 3 je navýšen časový limit o 100 %.

* Asistenci mohou využívat také žáci se souběžným postižením více vadami.

Aby bylo uzpůsobení podmínek pro konání MZ v maximální možné míře efektivní, je nezbytné, aby bylo v souladu se způsobem, jakým byl žák v dosavadní výuce na střední škole vzděláván. ŠPZ by proto mělo při vystavování doporučení spolupracovat s žákem (příp. zákonnými zástupci) i se školou. Žák svým podpisem stvrzuje, že doporučení rozumí a s doporučeními v něm uvedenými souhlasí. Není tedy v tomto procesu pasivním článkem.



Kritéria pro zařazení žáků s PUP MZ do kategorií a skupin

Rozhodujícím kritériem pro zařazení žáka do jedné z kategorií není jeho diagnóza, ale funkční důsledek jeho zdravotního postižení nebo zdravotního znevýhodnění ve vztahu ke konání MZ. To znamená, že do určité kategorie je možné zařadit i žáka s postižením či znevýhodněním, které neodpovídá důsledně označení dané kategorie, ale jehož funkční důsledky a potřebná uzpůsobení MZ se nejvíce blíží těm, které jsou pro danou kategorii stanoveny.


Žáci se souběžným postižením více vadami jsou zařazováni do kategorie a skupiny podle toho druhu postižení, které ve větším rozsahu ovlivňuje práci s textem či jinou činnost související s výkonem MZ (např. žák se souběžným těžkým zrakovým a tělesným postižením bude zařazen do kategorie ZP především z důvodu nutnosti rozsáhlejších úprav zkušební dokumentace určené žákům se zrakovým postižením — např. zvětšení písma). U komplikovaných případů žáků se souběžným postižením více vadami je pro správné zařazení nutná konzultace s CZVV.


Zatímco typ uzpůsobení podmínek pro konání maturitní zkoušky je dán příslušnou kategorií, míra uzpůsobení je dána skupinou, do které je žák v rámci určité kategorie zařazen.


K zařazení žáků do kategorií a skupin je potřeba přistupovat přísně individuálně, neboť ani u žáků se stejnou diagnózou nemůžeme předpokládat, že funkční důsledky zdravotního postižení nebo zdravotního znevýhodnění budou stejného rozsahu a stejné závažnosti.

Např.: Nevidomý žák pracující samostatně s textem v Braillově písmu bude zařazen do skupiny 2. Vedle toho může existovat jiný žák se stejnou diagnózou, který Braillovo písmo dostatečně neovládá, není schopen samostatné práce s textem ani na PC a v průběhu studia využíval služeb asistenta. Takový žák bude zařazen do skupiny 3.

Kód vzniká spojením skupiny a kategorie PUP, např.:
TP-1=žák s tělesným postižením zařazený ve skupině 1;
SP-2=žák se sluchovým postižením zařazený ve skupině 2;
ZP-2-20=žák se zrakovým postižením zařazený ve skupině 2 s požadavkem na zvětšené písmo velikosti 20 b.;
SPUO-2=žák s diagnózou spadající do kategorie SPUO zařazený ve skupině 2;
ZP-2-BP=žák se zrakovým postižením vyžadujícím zkušební dokumentaci v Braillově písmu zařazený ve skupině 2;
TP-3-A=žák s tělesným postižením s nárokem na asistenci zařazený ve skupině 3.

Tělesné postižení


Skupina 1

Uzpůsobení spočívá v navýšení časového limitu o 75 % a v možnosti používat individuální kompenzační pomůcky uvedené v doporučení školského poradenského zařízení (ortopedické pomůcky, lavice s nastavitelnou výší a sklonem pracovní desky, protézy, speciální psací pomůcky, držáky papíru apod.).

Skupina 2

Žáci mají časový limit navýšen o 100 %. Pracují s upravenou zkušební dokumentací. Mají možnost využít alternativního zápisu odpovědí. Mohou používat individuální kompenzační pomůcky uvedené v doporučení školského poradenského zařízení (např. PC, speciální klávesnice, ortopedické pomůcky, lavice s nastavitelnou výší a sklonem pracovní desky, protézy, speciální psací pomůcky, držáky papíru apod.).

Skupina 3

Žáci mají k uzpůsobením stanoveným pro skupinu 2 navíc možnost využít služby asistenta.


Zrakové postižení


Skupina 1

Uzpůsobení spočívá v navýšení časového limitu o 75 % a v možnosti používat individuální kompenzační pomůcky uvedené v doporučení školského poradenského zařízení (optické pomůcky, barevné fólie, speciální psací náčiní se širokou stopou apod.).

Skupina 2

Žáci mají časový limit navýšený o 100 %. Pracují s upravenou zkušební dokumentací. Mají možnost využít alternativního zápisu odpovědí. Mohou používat individuální kompenzační pomůcky uvedené v doporučení školského poradenského zařízení (např. optické pomůcky, TV lupu, Pichtův psací stroj, notebook nebo PC se zvětšovacím programem, s hmatovým nebo hlasovým výstupem — dále jen PC — apod.).

Skupina 3

Žáci mají k uzpůsobením stanoveným pro skupinu 2 navíc možnost využít služby asistenta.


Sluchové postižení


Skupina 1

Uzpůsobení spočívá v navýšení časového limitu o 50 % a v možnosti používat individuální kompenzační pomůcky uvedené v doporučení školského poradenského zařízení (indukční smyčka, FM-systém atd.).

Skupina 2

Žáci mají navýšen časový limit o 100 %. Pracují s upravenou zkušební dokumentací a mají možnost využít alternativního zápisu odpovědí (kromě žáků zařazených do kategorie SP-2-N a SP-2-N-A). Mohou používat individuální kompenzační pomůcky uvedené v doporučení školského poradenského zařízení (např. slovník synonym, indukční smyčku). Na základě doporučení školského poradenského zařízení mohou využít služby asistenta.

Skupina 3

Žáci mají stejná uzpůsobení jako u skupiny 2. Konají modifikovanou zkoušku z českého jazyka a z anglického jazyka pro neslyšící. Žáci využívají tlumočnické služby.

Žáci se sluchovým postižením všech skupin nekonají poslechový subtest z cizího jazyka.


Specifické poruchy učení a ostatní


Skupina 1

Uzpůsobení spočívá v navýšení časového limitu o 25 % a v možnosti používat individuální kompenzační pomůcky uvedené v doporučení školského poradenského zařízení (např. speciální psací náčiní, zvýrazňovače pro snazší orientaci v textu, záložka pro udržení řádku).

Skupina 2

Žáci mají časový limit navýšen o 50 %. Pracují s upravenou zkušební dokumentací a mají možnost využít alternativního zápisu odpovědí (kromě žáků zařazených do kategorie SPUO-2-N). Mohou používat individuální kompenzační pomůcky uvedené v doporučení školského poradenského zařízení (např. speciální psací náčiní, zvýrazňovače pro snazší orientaci v textu, slovník synonym, strukturované prostředí, vizualizace času).

Skupina 3

Žáci mají navýšen časový limit o 100 %. K uzpůsobením stanoveným pro skupinu 2 mají navíc možnost využít služby asistenta (kromě žáků se SPU).



Tabulka podávající přehled kategorií a skupin ve vztahu k uzpůsobeným podmínkám konání společné části MZ je zde:
Tabulka podávající přehled kategorií a skupin

Tělesné
postižení
(TP), Skupina 1:
Navýšení čas.
limitu o 75 %;
kompenzační
pomůcky.

Tělesné
postižení
(TP), Skupina 2:
Navýšení čas. limitu o 100 %; formální úpravy zkušební dokumentace; obsahové
úpravy ve smyslu nahrazení některých úloh, možnost zápisu řešení přímo do
testového sešitu; kompenzační pomůcky.

Tělesné
postižení
(TP), Skupina 3:
Uzpůsobení stejná jako u skupiny 2
+ asistence


Zrakové
postižení
(ZP), Skupina 1:
Navýšení čas.
limitu o 75 %;
kompenzační
pomůcky.

Zrakové
postižení
(ZP), Skupina 2:
Navýšení čas. limitu o 100 %; formální úpravy zkušební dokumentace (zvětšené
písmo vel. 14, 16, 20, 26 b., Braillovo písmo, elektronická verze); možnost zápisu
řešení přímo do testového sešitu; obsahové úpravy (včetně nahrazení některých
úloh); kompenzační pomůcky.

Zrakové
postižení
(ZP), Skupina 3:
Uzpůsobení stejná jako u skupiny 2
+ asistence

Sluchové
postižení
(SP), Skupina 1:
Navýšení čas.
limitu o 50 %;
kompenzační
pomůcky;
vyloučen
poslech
z cizího
jazyka.

Sluchové
postižení
(SP), Skupina 2:
Navýšení čas. limitu o 100 %; formální úpravy zkušební dokumentace; možnost
zápisu řešení přímo do testového sešitu; obsahové úpravy (včetně nahrazení
některých úloh); kompenzační pomůcky; možnost využití služeb tlumočníka nebo
asistenta; vyloučen poslech z cizího jazyka.
N – navýšení čas. limitu o 100 %; zkušební dokumentace bez úprav; kompenzační
pomůcky; možnost využití služeb tlumočníka nebo asistenta; vyloučen poslech
z cizího jazyka.

Sluchové
postižení
(SP), skupina 3:
Uzpůsobení stejná jako u skupiny 2
+ konání modifikované zkoušky
z ČJ a CJ (anglického) pro neslyšící
+ tlumočení českého znakového
jazyka


Specifické
poruchy
učení
a ostatní
(SPUO), Skupina 1:
Navýšení čas.
limitu o 25 %;
kompenzační
pomůcky.

Specifické
poruchy
učení
a ostatní
(SPUO), Skupina 2:
Navýšení čas. limitu o 50 %; formální úpravy zkušební dokumentace; případně
obsahové úpravy, možnost zápisu řešení přímo do testového sešitu; kompenzační
pomůcky.
N – navýšení čas. limitu o 50 %; zkušební dokumentace bez úprav; kompenzační
pomůcky.

Specifické
poruchy
učení
a ostatní
(SPUO), Skupina 3:
Navýšení čas. limitu o 100 %;
ostatní uzpůsobení stejná jako
u skupiny 2
+ asistence (netýká se žáků se
SPU)

Žáci s PUP MZ potřebují k plnému prokázání svých vědomostí a dovedností uzpůsobené podmínky zkouškové situace (více času, individuální kompenzační pomůcky apod.).



Uzpůsobené podmínky konání maturitní zkoušky však nezahrnují možnost prominutí zkoušek (výjimku tvoří vyloučení poslechového subtestu u všech žáků se sluchovým postižením). Přiznané uzpůsobení podmínek v žádném případě neznamená ani usnadnění maturitní zkoušky.

Základním předpokladem pro efektivní využití navržených uzpůsobení je skutečnost, že je žák doposud ve výuce využíval a je na ně zvyklý (bezpečně zvládá obsluhu kompenzačních pomůcek, je zvyklý na komunikaci s asistentem apod.). Situace u MZ nesmí být z hlediska uzpůsobení podmínek pro žáka ničím novým, v opačném případě by realizovaná uzpůsobení měla nulový, nebo dokonce negativní efekt.

Úpravy prostředí


Žáci s PUP MZ jsou testováni v učebnách odděleně od žáků intaktních (žáků bez postižení), a to z důvodu odlišného časového limitu, používání individuálních kompenzačních pomůcek a dalších uzpůsobení podmínek konání zkoušky (např. přítomnost asistenta).

Na základě doporučení může být dále žák s PUP MZ umístěn do samostatné učebny (žák sedí v učebně sám), může mu být upraveno pracovní místo (stolky s nastavitelným sklonem a výškou pracovní desky, individuální přisvětlení apod.) nebo učebna (omezení rušivých prvků, optimalizace podmínek pro odezírání, strukturalizace prostředí pro žáky s poruchami autistického spektra apod.).



Navýšení časového limitu


Žáci s PUP MZ často potřebují k vypracování stejného úkolu více času než ostatní žáci se srovnatelnými znalostmi a dovednostmi, a to z nejrůznějších důvodů (odlišný způsob vnímání informací, jiný způsob zapisování, práce s jiným formátem textů, např. práce s testem v Braillově písmu, náročná práce s kompenzačními pomůckami, potřeba častějších individuálních přestávek apod.).

Navýšení časového limitu je stanoveno v rozmezí 25—100 %.7 Konkrétní navýšení záleží na kategorii a skupině, do které byl žák zařazen. Navýšení je chápáno jako maximální možné (žák může zkoušku ukončit dříve).

V rámci navýšeného časového limitu na každou zkoušku mohou mít žáci podle vlastního rozhodnutí libovolný počet individuálních přestávek (pod dohledem) o libovolné délce.8 Individuální přestávky nemohou mít žáci během poslechu v rámci didaktického testu z cizího jazyka, protože nahrávku poslechového subtestu nelze v průběhu zkoušky zastavovat.

Úpravy zkušební dokumentace



Žáci ve skupině 1 a 2-N pracují se zkušební dokumentací bez úprav (tj. po formální ani obsahové stránce se neliší od dokumentace pro žáky intaktní populace).

Ostatní žáci ve skupinách 2 a 3 pracují se zkušební dokumentací upravenou po formální a/nebo obsahové stránce.

Žáci ve skupině 2 (vyjma 2-N) a 3, kteří mají ze zákona nárok na upravenou zkušební dokumentaci, ale kteří preferují pracovat s testovým sešitem bez úprav, budou mít nově možnost při vystavení doporučení zažádat o neupravený testový sešit. Současně se tím také vzdávají možnosti zapisovat své odpovědi do tohoto neupraveného testového sešitu (testový sešit pro intaktní žáky není pro alternativní zápis odpovědí uzpůsoben). Škola pak na základě tohoto požadavku poskytne žákovi neupravený testový sešit, který vytiskne nebo okopíruje bezprostředně před zkouškou. (V balíčku se zkušební dokumentací pro učebnu, kde konají zkoušku žáci ve skupině 2 a 3, vyjma 2-N, budou pouze upravené testové sešity.)


Cílem úprav je především minimalizace rizika, že by žák v testu nebyl schopen přečíst zadání některých úloh, příp. jim správně porozumět.


Formální úpravy


Formální úpravy testového sešitu spočívají např. ve zvětšení písma (až na 26 bodů9) a řádkového prokladu, členění textu na kratší celky, zvýraznění klíčových slov, použití prvků usnadňujících orientaci na stránce, umožnění zápisu odpovědí přímo do testového sešitu.

Zvláštními úpravami formátu jsou přepis do Braillova písma, elektronická verze pro použití na PC vybavených hmatovým nebo hlasovým výstupem a videonahrávky překladu do českého znakového jazyka.

Záznamové archy obsahují navíc volné listy.

Obsahové úpravy


Obsah testů zůstává srovnatelný s obsahem testů pro intaktní populaci. Výjimku představují úlohy, které jsou z testů pro určité skupiny žáků zcela vyloučeny z důvodu smyslové nedostupnosti (např. úlohy vyžadující řešení v grafické podobě u žáků se zrakovým postižením nebo úlohy založené na sluchovém vnímání či jazykovém citu u žáků se sluchovým postižením). Takové úlohy jsou nahrazeny úlohami jinými, přičemž nové úlohy nemění obtížnost a v maximální možné míře zachovávají i obsahovou specifikaci testu.



Žáci se sluchovým postižením (skupiny 1, 2, 3) nekonají poslech z cizího jazyka.

Podstatná změna obsahu se týká zkoušek z českého jazyka a literatury a cizího jazyka pro žáky, kteří preferují komunikaci ve znakovém jazyce (tj. pro žáky neslyšící zařazené do kategorie SP, skupina 3).10 Zkoušky z uvedených předmětů jsou modifikovány tak, aby reflektovaly vzdělávací potřeby těchto žáků a dosavadní způsob výuky na ZŠ a SŠ. (Výběr cizího jazyka byl zúžen pouze na anglický jazyk, jelikož žáci kategorie SP ve skupině 3 studují v maturitních oborech t. č. pouze anglický jazyk.)




Zkouška z českého jazyka v úpravě pro neslyšící
Zkouška z českého jazyka v úpravě pro neslyšící je modifikací zkušebního předmětu český jazyk a literatura, je určena výhradně žákům se sluchovým postižením zařazeným do skupiny 3. Obsahově se nejvíce blíží zkoušce z českého jazyka jako jazyka cizího (mj. neobsahuje literaturu) při současném zohlednění některých výjimek pro žáky se sluchovým postižením (zkouška nezahrnuje poslech).


Zkouška z anglického jazyka v úpravě pro neslyšící
Zkouška z anglického jazyka v úpravě pro neslyšící je určena výhradně žákům se sluchovým postižením zařazeným do skupiny 3. Jedná se o modifikaci zkušebního předmětu anglický jazyk. Zkouška má sníženou úroveň obtížnosti při současném zohlednění výjimek pro žáky se sluchovým postižením (zkouška nezahrnuje poslech).

Odlišný způsob záznamu odpovědí



Žáci ve skupině 1 a 2-N zapisují své odpovědi standardním způsobem do záznamových archů.

Ostatní žáci ve skupinách 2 a 3 mohou své odpovědi zapisovat standardně do záznamového archu, ale také přímo do testových sešitů, na volné listy záznamového archu, na počítači, příp. na braillský papír na Pichtově psacím stroji. stroji.

Žáci ve skupinách 2 (vyjma 2-N) a 3, kteří u zkoušky požadují pracovat s neupraveným testovým sešitem, mohou své odpovědi rovněž zapisovat standardně i alternativním způsobem, ovšem nikoli do neupraveného testového sešitu.

Odpovědi žáků, kteří zapisovali na PC, vytiskne zadavatel po ukončení zkoušky na volné listy záznamového archu (za pomoci technického asistenta, je-li přítomen).

Odpovědi zapsané jiným než standardním způsobem je nutné před digitalizací přepsat na listy záznamového archu určené pro standardní zápis (s předtištěnými poli pro zápis odpovědí). Přepis zajistí osoba pověřená ředitelem školy.

Použití kompenzačních pomůcek


Kromě povolených pomůcek (které mohou při zkoušce využívat všichni žáci) je žákům s PUP MZ umožněno na základě doporučení používat navíc také individuální kompenzační pomůcky.



Kompenzačními pomůckami jsou označovány pomůcky, přístroje a zařízení, které pomáhají zmírnit důsledek porušené funkce nebo kompenzují funkci zcela vyřazenou. Používáním kompenzačních pomůcek nesmí žákovi s PUP MZ vzniknout neoprávněná výhoda při konání zkoušky (mezi kompenzační pomůcky proto nepatří encyklopedie, internet, mobilní telefon apod.).


Lze rozlišovat pomůcky technické (osobní počítač včetně speciálního SW a upravených komponent, optické pomůcky, TV lupa, přídavné osvětlení, polohovací lehátka, Pichtův psací stroj, sluchadlo, kochleární implantát aj.) a pomůcky didaktické (slovník synonym, slovník cizích slov, slovník výkladový, frazeologický, valenční, případně i slovník překladový apod.).



Pravidla pro použití PC jako kompenzační pomůcky jsou uvedena v příloze:
Pravidla pro použití technických kompenzačních pomůcek

Za kompenzační pomůcku, která je v osobním vlastnictví žáka (speciální psací náčiní, sluchadlo, protézy apod.), si žák odpovídá sám. Za kompenzační pomůcku ve vlastnictví školy odpovídá škola. Doporučujeme, aby ke každému druhu technické pomůcky ve vlastnictví školy škola zajistila jednu záložní.

Výčet pomůcek je uveden v doporučení školského poradenského zařízení. Pokud škola není vybavena technickou kompenzační pomůckou, kterou má žák uvedenu v doporučení, může využít pomůcky ve vlastnictví jiné instituce nebo v osobním vlastnictví konkrétního žáka.

Na přípravu, kontrolu, vyzkoušení a práci s vypůjčenými pomůckami se vztahují stejná pravidla, jaká jsou stanovena pro pomůcky ve vlastnictví školy.




Odlišné hodnocení výsledků zkoušky


Kritéria hodnocení výsledků zkoušek jsou shodná s kritérii hodnocení intaktních žáků. Výjimku představují úpravy kritérií pro hodnocení zkoušek u některých skupin žáků s PUP MZ (dle doporučení školského poradenského zařízení a u zkoušek společné části navíc podle metodického pokynu CZVV). Modifikované zkoušky z ČJL a cizího jazyka pro neslyšící žáky (SP-3-T, SP-3-T-A) mají vlastní metodiku hodnocení.

Asistence speciálně pedagogická 11
Asistence speciálně pedagogická je přiznána žákům s PUP MZ, kteří v důsledku svého postižení nemohou ani s využitím kompenzačních pomůcek samostatně vykonat maturitní zkoušku nebo některou její část.

Nárok na asistenci mají všichni žáci s PUP MZ ve skupině 3 (vyjma SPU), žáci ve skupině SP-2(-N) a žáci se souběžným postižením více vadami.

Úlohou asistenta je pomoci žákovi minimalizovat vnější překážky a důsledky postižení při zkouškové situaci. Jedná se např. o pomoc s orientací a mobilitou v budově školy, s polohováním žáka, s přípravou a obsluhou pomůcek, se zápisem odpovědí do záznamového archu, se čtením textu apod.

Přidělení asistenta konkrétním žákům je v kompetenci ŘED.

Asistence technická
Technický asistent zodpovídá za zajištění a funkčnost technických kompenzačních pomůcek žáka/žáků a řeší v průběhu MZ případné problémy technického charakteru.




Není možné, aby technický asistent plnil zároveň některou z funkcí speciálně pedagogické asistence.


Technický asistent není uveden v doporučení školského poradenského zařízení, ale je ustanoven ředitelem školy tehdy, pokud alespoň jeden žák v průběhu maturitní zkoušky bude používat technickou kompenzační pomůcku (jedná se zejména o složitější technické pomůcky, např. PC).

Technický asistent není přidělen konkrétnímu žákovi/žákům; je přidělen na učebnu/y, ve které/ých vykonávají maturitní zkoušku žáci používající složitější technické kompenzační pomůcky.

Tlumočení českého znakového jazyka
Tlumočník tlumočí z/do českého znakového jazyka nebo dalších komunikačních systémů neslyšících a hluchoslepých. 12

Pro potřeby maturitní zkoušky jsou žáci, kteří v komunikaci preferují český znakový jazyk, zařazeni do kategorie SP-3.

Přidělení tlumočníka konkrétním žákům je v kompetenci ŘED.

Žák s přiznaným uzpůsobením podmínek pro konání maturitní zkoušky (žák s PUP MZ) je dle vyhlášky č. 177/2009 Sb. žák se zdravotním postižením nebo zdravotním znevýhodněním, kterému je na základě jeho žádosti umožněno konat maturitní zkoušku za podmínek odpovídajících jeho (vzdělávacím) potřebám.

Podmínky konání maturitní zkoušky se žákovi upraví na základě jeho žádosti v přihlášce k maturitní zkoušce a k ní přiloženému doporučení ze školského poradenského zařízení. Doporučení obsahuje údaje o zařazení žáka do příslušné kategorie a skupiny podle typu vzdělávacích potřeb a míry požadovaných uzpůsobení a konkrétní uzpůsobení podmínek pro konání MZ.

Doporučované úpravy podmínek konání MZ musí být v souladu se způsobem, jakým byl žák v dosavadní výuce na střední škole vzděláván a na který je zvyklý.

Pro účely MZ jsou žáci s PUP MZ řazeni do čtyř kategorií podle typu postižení nebo znevýhodnění a do skupin 1—3 podle míry požadovaných uzpůsobení. Hlavním kritériem pro zařazení do příslušné kategorie a skupiny jsou funkční důsledky určitého znevýhodnění žáka ovlivňující konání MZ.

Uzpůsobení může spočívat v úpravě prostředí, navýšení časového limitu, úpravě zkušební dokumentace, alternativním způsobu zápisu odpovědí, použití kompenzačních pomůcek, úpravě hodnocení zkoušek, využití služeb asistenta či tlumočníka.


